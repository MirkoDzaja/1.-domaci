Tonko Sabolčec (19, Čakovec), Mihael Liskij (19, Zagreb) s FER-a i Ivan Lazarić (20, Pula) s PMF-a izborili su mjesto među 125 timova koji će se uskoro natjecati u finalu u tajlandskom Phuketu (15.-20. svibnja). Da Hrvatska ima darovitih mladih informatičara, poznato je i stranim softverskim kompanijama. Naši studenti često osvajaju medalje na međunarodnim natjecanjima, a ove godine treći put zaredom jedan tim iz Hrvatske uspio je izboriti finale najprestižnijeg i najvećeg programerskog natjecanja – ACM Svjetskog sveučilišnog natjecanja u programiranju (ICPC) u organizaciji IBM-a.

Među 40.000 natjecatelja s 2700 sveučilišta iz 102 zemlje trojica studenata iz Hrvatske – Tonko Sabolčec (19, Čakovec), Mihael Liskij (19, Zagreb) s FER-a i Ivan Lazarić (20, Pula) s PMF-a izborili su mjesto među 125 timova koji će se uskoro natjecati u finalu u tajlandskom Phuketu (15. – 20. svibnja). Njihov uspjeh tim je veći što se redom radi o – brucošima! Njih trojica su bila najmlađa od šest hrvatskih timova koji su krajem godine na srednjoeuropskom regionalnom natjecanju (prvi put održano u Zagrebu) osvojili šesto mjesto što je bilo dovoljno za ulazak u finale.


Naša, srednjoeuropska regija izuzetno je jaka pa je ovo tek četvrti put u 20 godina da se naš tim uspio plasirati u finale. Zadaci su bili vrlo teški, naš najbolji tim riješio je 7 od 12 zadataka, a pobjednici sa Sveučilišta iz Varšave 10 zadataka. Radi se o programiranju fokusiranom na osmišljavanje i efikasnu implementaciju algoritama. Tim se sastoji od tri studenta, na raspolaganju imaju samo jedno računalo i set od 10 do 15 zadataka. Testovi su rigorozni i zadatak ste riješili samo ako je vaš program 100 posto točan – objašnjava nam doc. dr. sc. Ante Đerek, jedan od stručnih voditelja našeg tima.No, iako su tek brucoši, Ivanu, Tonku i Mihaelu natjecanja u jakoj konkurenciji nisu novost, sva trojica su i u srednjoj školi redovito išla na stručna natjecanja i bila vrlo uspješna te zajedno imaju više od 10 osvojenih medalja s regionalnih i svjetskih natjecanja. Lani su osvajali medalje na informatičkoj olimpijadi u Kazahstanu.
